I. ad Cornelium

cui dono lepidum nouum libellum
arida modo pumice expolitum.
Corneli tibi namque tu solebas
meas esse aliquid putare nugas
iam tum cum ausus es unus Italorum
omne aeuum tribus explicare cartis
doctis Iuppiter et laboriosis.
quare habe tibi quidquid hoc libelli
qualecumque quidem est. patroni et ergo
plus uno maneat perenne saeclo.

II. fletus passeris Lesbie

passer. deliciae meae puellae.
quicum ludere. quem in sinu tenere.
cui primum digitum dare appetenti.
et acres solet incitare morsus.
cum desiderio meo nitenti
carum nescio quid libet iocare
et solaciolum sui doloris
credo ut tum grauis acquiescet ardor.
tecum ludere sicut ipsa possem
et tristes animi leuare curas.

IIb.

tam gratum est mihi quam ferunt puellae
pernici aureolum fuisse malum
quod zonam soluit diu negatam.

III. fletus passeris Lesbie

lugete o Veneres Cupidinesque
et quantum est hominum uenustiorum.
passer mortuus est meae puellae.
passer deliciae meae puellae.
quem plus illa oculis suis amabat.
nam mellitus erat suamque norat
ipsam tam bene quam puella matrem.
nec sese a gremio illius mouebat
sed circumsiliens modo huc modo illuc
ad solam dominam usque pipilabat.
qui tunc it per iter tenebricosum
illuc unde negant redire quemquam.
at uobis male sit malae tenebrae
Orci. quae omnia bella deuoratis.
tam bellum mihi passerem abstulistis.
o factum male. o miselle passer.
tua nunc opera meae puellae
flendo turgiduli rubent ocelli.

IV. de phasello

phaselus ille quem uidetis hospites
ait fuisse nauium celerrimus.
neque ullius natantis impetum trabis
nequisse praeterire. siue palmulis
opus foret uolare. siue linteo.
et hoc negat minacis Adriatici
negare litus insulasue Cyclades
Rhodumque nobilem horridamque Thraciam
Propontidem trucemue Ponticum sinum
ubi iste post phaselus antea fuit
comata silua. nam Cytorio in iugo
loquente saepe sibilum edidit coma.
Amastris Pontica. et Cytore buxifer.
tibi haec fuisse et esse cognitissima
ait phaselus. ultima ex origine
tuo stetisse dicit in cacumine.
tuo imbuisse palmulas in aequore.
et inde tot per impotentia freta
erum tulisse. laeua siue dextera
uocaret aura siue. utrumque Iuppiter
simul secundus incidisset in pedem.
neque ulla uota litoralibus deis
sibi esse facta cum ueniret a mari
nouissimo hunc ad usque limpidum lacum.
sed haec prius fuere. nunc recondita
senet quiete. seque dedicat tibi
gemelle Castor et gemelle Castoris.

V. ad Lesbiam

uiuamus mea Lesbia. atque amemus.
rumoresque senum seueriorum
omnes unius aestimemus assis.
soles occidere et redire possunt.
nobis cum semel occidit breuis lux
nox est perpetua una dormienda.
da mi basia mille. deinde centum.
dein mille altera. dein secunda centum.
deinde usque altera mille. deinde centum.
dein cum milia multa fecerimus
conturbabimus illa ne sciamus
aut ne quis malus inuidere possit
cum tantum sciat esse basiorum.

VI. ad Flauium

Flaui delicias tuas Catullo
ni sint illepidae atque inelegantes
uelles dicere. nec tacere posses.
uerum nescio quid febriculosi
scorti diligis. hoc pudet fateri.
nam te non uiduas iacere noctes
nequiquam. tacitum cubile clamat
sertis ac Syrio fragrans oliuo.
puluinusque. peraeque. et hic et ille
attritus. tremulique quassa lecti.
argutatio. inambulatioque.
nam ibi stat. pudet nihil tacere.
cur non tam latera ecfututa pandas
ni tu quid facias ineptiarum.
quare quidquid habes boni malique
dic nobis. uolo te ac tuos amores
ad caelum lepido uocare uersu.

VII. ad Lesbiam

quaeris quot mihi basiationes
tuae Lesbia sint satis superque.
quam magnus numerus Libyssae harenae
lasarpiciferis iacet Cyrenis
oraclum Iouis inter aestuosi
et Batti ueteris sacrum sepulcrum.
aut quam sidera multa cum tacet nox
furtiuos hominum uident amores.
tam te basia multa basiare
uesano satis et super Catullo est
quae nec pernumerare curiosi
possint nec mala fascinare lingua.

VIII. ad se ipsum

miser Catulle. desinas ineptire.
et quod uides perisse perditum ducas.
fulsere quondam candidi tibi soles.
cum uentitabas quo puella ducebat
amata nobis quantum amabitur nulla.
ibi illa multa cum iocosa fiebant
quae tu uolebas nec puella nolebat
fulsere uere candidi tibi soles.
nunc iam illa non uult. tu quoque impotens noli
nec quae fugit sectare. nec miser uiue.
sed obstinata mente perfer. obdura.
uale puella. iam Catullus obdurat.
nec te requiret. nec rogabit inuitam.
at tu dolebis cum rogaberis nulla.
scelesta. uae te. quae tibi manet uita.
quis nunc te adibit. cui uideberis bella.
quem nunc amabis. cuius esse diceris.
quem basiabis. cui labella mordebis.
at tu Catulle desinatus obdura.

