voetbal

voetbal is een zeer populaire sport. bijna ieder klein jongetje droomt van een
carriere als profvoetballer en doet erg zijn best bij de plaatselijke
voetbalvereniging. allemaal doen ze extra hun best als er een man met een lange
regenjas langs de kant staat, want misschien is hij wel van ajax of psv en op
zoek naar jong talent. veel jongens blijven voetballen, ook als ze ouder
worden, een enkeling wordt echt goed en sommigen stoppen ermee en vinden er
niets meer aan. als mannen het niet zelf meer spelen, worden ze passief
voetballer. oftewel, ze vertellen hoe het moet met een biertje in de hand voor
de televisie. ze schelden de scheids van afstand uit en weten alles beter.
sommigen sturen hun zoontje naar het voetbalveld, want hij moet wel de top
bereiken, pa heeft niet alle kansen gehad, dat zal zoonlief niet gebeuren. en
toch worden er maar een paar echt goed, een paar jongens breken door, worden
publiekslieveling en verdienen miljoenen met een potje voetballen in het
buitenland.

voetbal is een sport waarin ontzettend veel geld te verdienen is, spelers
worden verkocht alsof ze broodjes zijn en dat alles voor resultaten voor de
club en een comfortabel inkomen voor de voetballer zelf.

voetbal is niet iets van maar een land, er lijkt wel een wereldgekte voor te
bestaan. in sommige landen is die gekte erger dan in het andere, maar zo gauw
er voor een kampioenschap gespeeld moet worden, wordt iedereen wakker en is
iedereen voor zijn eigen land of club. stadions zitten vol met supporters in de
kleuren van de club en als een ander de club durft te beledigen wordt hij
rustig tegen de vlakte geslagen. dat lijkt een ontwikkeling te zijn die vooral
bij het voetbal doorzet, want er zijn nog meer sporten op de wereld. 

als men bij een sport als schaatsen gaat kijken, zal opvallen dat de
verschillende nationaliteiten dwars door elkaar staan, er wordt geklapt en
gejuicht voor iedereen. volleybalsupporters gaan niet met elkaar op de vuist,
terwijl daar toch ook spannende wedstrijden gespeeld worden. bij american
football kun je zelfs rustig op een tribune zitten met je kinderen van vier en
zes jaar oud. toch blijft voetbal het winnen van andere sporten qua
populariteit. er moet dus meer aan de hand zijn dan 20 mannen die achter een
bal aan rennen en elkaar de schenen blauw trappen. 

voetbal bevat actie en vuur. voetballen doe je niet met je hoofd, maar met je
hart. dat is een veelgehoorde uitspraak. toch is voetbal niet alleen een
kwestie van domweg schoppen. er is ook voor voetbal techniek en tactiek nodig,
publiek fluit de club wel uit als er onder het niveau gespeeld wordt. 

het is een sport voor bikkels, voor echte mannen. als je niet tegen een schop
tegen je schenen kunt, moet je simpelweg niet gaan voetballen. kleine jongetjes
worden er hard van, volgens hun vaders en voor meisjes is het niets. een meisje
kan niet voetballen, is de tendens bij mannen. terwijl ook zij de techniek
kunnen beheersen en er komen steeds meer meisjes- en damesteams. het is dus
niet een typische mannensport. vandaar waarschijnlijk dat het zo immens
populair is. jongens zien wat  ze zelf willen zijn en oefenen daarvoor, mannen
zien wat ze hadden willen zijn en drinken daar een biertje op en vrouwen vinden
het leuk om zelf te doen of misschien alleen maar om naar die gespierde
mannenbenen te kijken.

de sport is dus voor iedereen bereikbaar. het is geen elitesport, zoals hockey,
paardrijden en golf en toch is het ook geen sport voor alleen de armere tak van
de bevolking. jongens spelen het in een club, of gewoon op straat. bij de
training zie je geen verschil in inkomens en die verschillende inkomens spelen
wel allemaal samen.

in kansarme landen wordt gevoetbald en in het rijke westen ook. voetbal is dus
een volkssport, voor iedereen en altijd. je hebt er in principe niet meer voor
nodig dan een bal. doelen maak je gewoon zelf, tussen twee stapels jassen en
teams kies je gewoon uit. of je nou in amsterdam woont in djakarta of in een
klein dorpje op het nederlandse of amerikaanse platteland. voetbal is dus
simpelweg voor iedereen, daarom is het zo populair. toch zijn de meningen
verdeeld, want is voetbal tegenwoordig ook nog wel voor iedereen? kun je je
kind van zes jaar oud meenemen naar een wedstrijd tussen ajax en feyenoord of
kun je die wedstrijd maar beter samen op televisie kijken? het geweld begint
ernstige vormen aan te nemen. nepsupporters die iedere mogelijkheid aangrijpen
om te knokken horen niet bij een gezellige volkssport. 

als die toestanden volledig de wereld uit zouden zijn, dan zou het een
familiesport genoemd kunnen worden. en een sport die echt een familiesport is
bij veel families moet wel bijzonder zijn. natuurlijk zijn er wel meer families
die allemaal van dezelfde sport houden, maar zoveel mensen die allemaal een
ding gemeen hebben is toch wel uniek. dat ene ding is dat de liefde voor het
voetbal. nu rest dus alleen nog de liefde of in ieder geval waardering voor
elkaar, voor welke club je ook bent.
