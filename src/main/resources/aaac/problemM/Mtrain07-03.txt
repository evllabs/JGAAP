

sport is voetbal

op straat is het rustig. je kunt de vogelstemmen tellen als je wilt. in de
woonkamers is het druk, families bij elkaar gezeten, en in de cafes zijn
schuimkragen van mensen; er wordt gevoetbald vanavond. nee, ik kan niet komen,
ik moet kijken wie er wint. de televisie, de kijkcijfers, ik moet er niet aan
denken dat de telefoon gaat, in de rust ga ik wel even naar het toilet.  overal
ter wereld lijkt het een algemeen begrip: voetbal.welke jongen droomt er niet
van op een dag een 'prof' te zijn? in moskou doen ze het op straat, in de
slobberwijken van latijns-amerika in de modder en in elke willekeurige
burgermansstraat in nederland brengt pa of ma zoon of dochter op woensdagmiddag
naar het sportveld om een balletje te trappen. wat kan er zo intrigerend zijn
aan een rond object, door een tweeentwintigtal mensen opgejaagd, in een wit
net terecht moet komen? 

    al zo lang wordt er door mensen sport bedreven. de indrukwekkende griekse
overblijfselen uit de eerste eeuwen na christus mogen daar nog aan herinneren.
sport is gezond, sport is tijdverdrijf, sport is overal, sport is voetbal, zou
ik soms wel eens willen zeggen als ik de tv aanzet...  

    voetbal is sport, helemaal mee eens hoor, maar dat er meer tussen hemel en
aarde is dan voetbal zou ik graag wat vaker benadrukt zien. op maandag erger ik
me aan de krant. veel te veel werk is verschaft aan de sportjournalisten. nu
ben ik natuurlijk voor werkverschaffing en zie ik graag dat mensen bezig zijn
met voor hen leuke zaken, maar dat voetbal soms belangrijker lijkt te worden
gevonden dan een dreigende aanval van land x op land y, gaat mij te ver. dat
voetballer zus een contract heeft geschonden bij voetbalclub zo en dat overmars
aanviel op het verkeerde moment of dat 'ajax 'zijn eerste plaats moest afstaan
op het moment dat hooligans in de boeien werden geslagen wegens alcoholmisbruik
en geweld tegen aanhangers van de tegenpartij...ik word er echter niet beter
van met deze kennis rond te lopen.

    sportprogramma's ruimen overigens de meeste tijd in voor het voetbal. bij
deze programma's geldt ongetwijfeld het marktmechanisme van vraag en aanbod.
een dj zou zeggen: "u vraagt, wij draaien", de sportprogrammamakers zeggen: "u
vraagt, wij rollen de bal over uw scherm." is het echter niet andersom
begonnen? zonder te vragen rolden de sportprogramma makers de bal over uw en
mijn scherm en maakten ons lekker met dit rollende object zodat wij op een
gegeven moment niet anders meer konden dan om meer vragen. de media maakten de
kijker tot een verwend kind dat met een kleinigheid niet meer tevreden is en
steeds meer wil. of, zo zou je het ook kunnen zeggen, de media maakten de
kijker tot een verslaafde die steeds meer nodigt heeft om zich goed te voelen.
het voetbal is van gezelligheidssport op de vrije middag tot lustobject en
aanleiding van heftige strijd geworden. dank u media!

    achter een bal aanrennen, grote bedragen ontvangen...voetbal noemen ze dat
dus. waar is de grondgedachte van elke sport gebleven? het teamgevoel, de
ontspanning, de gezondheid? maak ik me nu druk om niets of is het waar dat
voetbal nog maar zelden met sport geassocieerd kan worden? sla ik de bal soms
mis als ik zeg dat hooligans, zogenaamde voetballiefhebbers, de sport tot
oorlog hebben gemaakt? we kunnen straks in tweeduizend dus een heus slachtveld
verwachten op nederlands en belgisch grondgebied. heeft de 'politieagent van de
wereld' dan even tijd om zijn troepen naar de lage landen te sturen? 

      in de schaduw van het voetbal staan vaak de andere sporten. hoeveel geld
gaat er niet om in de voetbalbranche? de bedragen die profvoetballers op een
blaadje gepresenteerd krijgen, zijn vaak echt belachelijk hoog. voor het bedrag
dat een elftal met een wedstrijd verdient, kan heel wat wereldleed verzacht
worden. maar wat doen we? juist, we geven het uit aan een stel jongens dat
achter een geldzak aanrent in plaats van achter een bal. laten we toch eens wat
nuttigers gaan doen. gooi zelf eens wat vaker een balletje op. gun de media met
hun voetbalhypeformule wat minder succes. 

    zo, ik denk dat ik nog maar even de straat op ga om wat vogelstemmen te
tellen. het is vrij zinloos op voor de televisie te blijven hangen en de
uitslagen van voetbalwedstrijden te blijven aanhoren, terwijl ik zeker weet dat
hooligans aller landen zich verenigd hebben in de supportersterreurbeweging. de
cafedeuren staan open, het witte schuim staat tweevingers dik op de drempel.
ik ga ook een biertje pakken, dan is voetbal tenminste nog ergens goed voor.

